---
layout: post
title:  "IKEA SLADDA: De IKEA fiets review (Dutch only)"
date:   2017-01-07 18:31:00 +0100
categories: life dutch-posts
---

*For my English readers: This post is in Dutch only. Sorry!*

De IKEA is bekend van haar meubelen die je als bouwpakket koopt. Je zet dan thuis zelf (of IKEA tegen betaling) de meubels in elkaar. Tegenwoordig verkoopt IKEA ook een fiets met bijbehorende accessoires: [SLADDA](http://www.ikea.com/nl/nl/catalog/products/50313555/). Ik heb deze fiets gekocht en deze post beschrijft mijn ervaringen met de IKEA SLADDA.

![Overzicht](/images/blog/2017-01-06-ikea-sladda-marketing.jpg)

De SLADDA is verkrijgbaar in twee framematen: 26 en 28 inch. Op moment van schrijven kosten beide 400 euro indien je een IKEA Family pas hebt. Zelf heb ik een 28 inch versie gekocht in verband met mijn lengte. Het model van de fiets is een unisex model, dus zowel geschikt voor heren als dames. Zelf had ik graag gezien dat IKEA ook een herenmodel aanbiedt. De fiets komt met 25 jaar gratis garantie op het frame en 10 jaar gratis garantie op de riemaandrijving. De fiets is compliant met de internationale [ISO 4210:2014 standaard](http://www.bike-eu.com/laws-regulations/nieuws/2015/1/new-iso-standard-for-bicycles-implemented-1018946) voor veilig fietsen.

## What's in the box
Als je het basispakket koopt krijg je je fiets niet zo compleet als het bovenstaande plaatje. Specifiek krijg je niet:

- [Bagagedrager](http://www.ikea.com/PIAimages/0441554_PE593436_S1.JPG) á 25 euro.
- [Fietsmand](http://www.ikea.com/PIAimages/0441552_PE593432_S1.JPG) á 35 euro.

Wat wel bij de prijs inbegrepen zit:

- Fietslampjes voor en achter.
- Reflectoren voor en achter.
- Tweebenige fietsstandaard. De fiets staat hier stevig op, maar omdat het zwaartepunt achter ligt draait het stuurwiel vrij alle kanten op wanneer de fiets geparkeerd staat.
- Comfortabel fietszadel.

Zelf heb ik een bagagedrager gekozen en een [beugelslot](http://www.ikea.com/PIAimages/0441589_PE593457_S1.JPG). De bagagedrager komt helaas niet met spanbanden of een andere manier waarop je je bagage kan vastzetten. Helaas bevat de bagagedragen ook geen beugels waar je standaard spanbanden in vast kan zetten, waardoor je daarvoor zelf een oplossing moet verzinnen. Ook belangrijk om te weten: Volgens de specificaties mag de bagagedrager tot 25 kg belast worden maar er mag geen kinderzitje op gemonteerd worden. Ik denk dat het wel kan, maar IKEA niet de garantie wil geven dat het goed gaat, dat is dus op eigen risico.

![Mijn versie](/images/blog/2017-01-06-ikea-sladda-overview.jpg)

## Uitpakken en in elkaar zetten

De fiets zelf komt in één pakket. In het pakket zit een doos met losse onderdelen en de reflectoren / fietslampjes.  Het voorwiel en het stuur zit los, de achterkant van de fiets zit al gemonteerd. 

[Montage](http://www.ikea.com/nl/nl/manuals/sladda-fiets__AA-1877548-3_pub.pdf) van de fiets:

1. Standaard monteren.
2. Zadel monteren.
3. Spatbord monteren. Het spatbord voor zit slechts op één punt vast, waardoor het bij een aanraking schuin kan komen te zitten. Het spatbord zit wel stevig, maar het doet esthetisch wel afbreuk aan de fiets.
4. Monteren voorwiel in de voorvork. Dit is een beetje tricky om goed recht te krijgen, zeker omdat je sowieso de rem gaat horen (zie ook [verderop](#Remmen)). Je moet dus uitgaan van de positie die het minste geluid maakt.
5. Stuur monteren, te monteren in meerdere standen.
6. Losse onderdelen zoals lampjes en andere "add-ons" die je hebt gekocht.

Het is een klusje van circa een uur.

## Aandrijving
De fiets maakt niet gebruik van een klassieke "vette" fietsketting voor de aandrijving, maar van een riemaandrijving. Deze zou als voordeel moeten hebben dat het onderhoudsvrij zou moeten zijn, je hoeft (*mag niet*) de riem smeren. Riemaandrijvingen zijn echter wel [moeilijker te servicen](http://bicycles.stackexchange.com/a/2977) omdat het uit één stuk bestaat en niet uit elkaar gehaald kan worden. Ook kan door het open ontwerp van de kettingkast vuiligheid op de riem komen en dat voor slijtage zorgen.

![Riemaandrijving IKEA Sladda](/images/blog/2017-01-06-ikea-sladda-belt.jpg)

## Versnelling
De fiets heeft een [SRAM Automatix](https://www.sram.com/sram/urban/products/automatix) tweetraps automatische  naafversnelling. De naafversnelling schakelt goed en op het juiste moment omhoog, maar schakelt niet omlaag terwijl je trapt: hiervoor moet je even "stil houden". Dit is vervelend als er ineens flinke tegenwind is. 

![Naafversnelling IKEA Sladda](/images/blog/2017-01-06-ikea-sladda-osram-automatix.jpg)

De fiets rijdt los daarvan wel fijn en lijkt weinig interne weerstand te hebben op de aandrijving.

## Remmen
Remmen op de fiets kan met de achteruittraprem verwerkt in de naafversnelling en met de handrem aan de voorzijde, gekoppeld aan een schijfrem op het voorwiel. Bij de eerste keren fietsen had ik last van een (irritant) schavend geluid bij de schijfrem, dit is echter na een aantal dagen fietsen minder geworden.

![Schijfrem IKEA Sladda](/images/blog/2017-01-06-ikea-sladda-fw-brake.jpg)

## Banden

De banden van de fiets zijn breder dan normale fietsbanden, maar passen wel in normale fietsenrekken. De banden maken gebruik van een autobandventiel, dus houdt er rekening mee dat je een andere pomp moet kopen of een nippel moet kopen voor je huidige pomp.

## Garantie

Zoals genoemd komt de fiets met 25 jaar gratis garantie op het frame en 10 jaar gratis garantie op de riemaandrijving. De manier van garantie is echter wel vervelend, ondervond ik toen ik contact opnam omtrent de schavende schijfrem (zie hierboven). 

Telefonisch is IKEA slecht te bereiken vanwege de wachttijden en over de telefoon kunnen ze je lastig helpen. In de winkel kunnen ze ook moeilijk helpen, ze hebben geen fietsexpertise daar. IKEA lijkt ook intern geen "knowledge base" omtrent de fiets te hebben, waardoor het personeel niet met je mee kan denken. De enige optie voor IKEA is dus met compleet gemonteerde fiets naar de winkel te gaan, waarna ze de fiets naar de fabrikant sturen. Het moet maar net in je auto passen.

Om deze reden heb ik het oplossen van het probleem van mijn rem op de lange baan geschoven, waarna het na een week verdween. 

## Samenvatting en conclusie
De IKEA SLADDA fiets is naar mijn mening een niet al te dure fiets, die eenvoudig in elkaar te zetten is. De fiets is niet perfect qua montage en er zijn verbeterpunten, maar in het algemeen ben ik tevreden.

**Cijfer: 7.5 / 10** 